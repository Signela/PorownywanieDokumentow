Piłkarze Wisły Kraków otrzymali większość zaległych pieniędzy. Po miesięcznym kryzysie organizacyjnym w klubie wreszcie skupiają się na skonstruowaniu zespołu.

Przez niemal miesiąc to, co na boisku, było w Wiśle najmniej ważne. Po tym, jednak, jak sprawy organizacyjne udało się w miarę wyjaśnić i pojawiła się perspektywa na odzyskanie licencji na grę w ekstraklasie jeszcze w tym tygodniu, można przystąpić do szacowania, jak wiele strat przyniosło drużynie kilka tygodni chaosu.

Z zespołu odeszło definitywnie czterech podstawowych piłkarzy - Zdenek Ondrašek, Zoran Arsenić, Jakub Bartkowski i Dawid Kort. W środę okazało się, że wkrótce dołączy do nich piąty - Słowak Martin Koštal. - Moja wolą było, by grać dalej w Wiśle, ale dowiedziałem się, że niestety nie ma takiej możliwości. Klub potrzebuje pieniędzy i chce mnie sprzedać - przyznaje skrzydłowy. 


Niejasna jest jeszcze przyszłość kilku kolejnych graczy. Do Polski przyleciał już pomocnik Vullnet Basha, ale nie ma pewności, że wiosną będzie grał w Wiśle. - Czekam na to, co się wydarzy. Powiedziałem klubowi, że nie ma dla mnie problemu, by zostać, sytuacja jest lepsza, dostałem część pieniędzy, choć jeszcze nie wszystkie. Mam parę ofert, ale pierwszeństwo ma dla mnie Wisła. Nie rozwiązałem jeszcze kontraktu i nie daję klubowi żadnego terminu - tłumaczy. Lada dzień odpowiedź mają z kolei dać Chorwaci Tibor Halilović i Marko Kolar. - Decyzja jest po ich stronie. Mają ją podjąć do czwartku - mówi trener Maciej Stolarczyk.

U Brożka nie drgnęło

W normalnych warunkach odejście pięciu piłkarzy w jednym okienku transferowym, byłoby katastrofą, jednak w sytuacji, w jakiej znajduje się Wisła, taki wynik byłby sukcesem. By tak się stało, piłkarzom przelano w tym tygodniu pieniądze. Cztery miliony, które pożyczyli klubowi Jakub Błaszczykowski, Jarosław Królewski i Tomasz Jażdżyński, to za mało, by spłacić całość zaległości wobec wszystkich piłkarzy, więc przy wysyłaniu przelewów konsultowano się z zawodnikami. Niektórzy, jak np. Mateusz Lis, otrzymali wszystkie pieniądze. Inni tylko część. Są tacy, którzy nadal czekają na cokolwiek.

- U mnie na koncie akurat nic nie drgnęło - przyznaje Paweł Brożek. - Nie martwi mnie to jednak. Będę jednak spokojnie czekał. Jeśli pieniądze mają być, to będą - dodaje doświadczony napastnik. - Z tego co wiem, pieniądze dostał też sztab trenerski - informuje Stolarczyk.

Problemy Błaszczykowskiego

Choć Wisła nie będzie w zimie szaleć na rynku transferowym, być może dołączą do niej nowi gracze. Chodzi przede wszystkim o Jakuba Błaszczykowskiego, ale nie tylko. - Jest szansa, że na stałe zostanie z nami Łukasz Burliga - mówi Stolarczyk. Były obrońca Jagiellonii wystąpił nawet w środowym sparingu z Wisłą Sandomierz. 

Skład wystawiony przeciwko III-ligowcowi był dość eksperymentalny, bo w zespole jest także dużo kontuzji. - Paweł Brożek ma delikatny uraz łydki, Maciej Sadlok jest po operacji i powinien od poniedziałku dołączyć do zajęć. Jakub Bartosz ma lada dzień wrócić do treningów, a Rafał Boguski, który jest po pęknięciu kości, rehabilituje się i jeszcze nie możemy określić, kiedy wróci do zespołu - wylicza trener. 

W sparingu nie zagrał także Błaszczykowski, który ma problemy zdrowotne. - To delikatny kłopot z plecami, czeka go kilkudniowa przerwa. Trenuje indywidualnie. Może zagra w sobotnim meczu, a może dopiero w następnym - dodaje Stolarczyk. Obecność Błaszczykowskiego pozytywnie wpływa jednak na resztę zespołu. - Kubę widujemy na boisku, w gabinetach, na siłowni. Jest wszędzie. Cieszymy się z tego. Mamy nadzieję, że wkrótce będzie już pełnoprawnym graczem naszej drużyny. Dla nas to wzmocnienie mentalne i sportowe - podkreśla Brożek. 

Duch nie ginie

Mimo że cztery miliony złotych nie rozwiązały wszystkich problemów i nie rozstrzygają, jak będzie wyglądać przyszłość Wisły, w klubie liczą, że pozwoli to zająć się teraz znacznie bardziej sprawami sportowymi.

- Myślę, że głowy będą czystsze, a przelane pieniądze spowodują, że zawodnicy będą mogli swobodnie przygotowywać się do sezonu. Wszyscy czekali na ten moment, by pieniądze do nich trafiły - podkreśla Stolarczyk. O tym, jak poprawiły się nastroje w szatni, świadczy fakt, że zawodnicy już nie zastanawiają się tak mocno nad tym, czy uda się wystartować na wiosnę, a wręcz... wypatrują wzmocnień. - Życzylibyśmy sobie, by nikt nie odszedł, a jeszcze lepiej by było, gdyby ktoś przyszedł. Wydaje mi się, że kadra jest teraz zbyt szczupła, by powalczyć o coś więcej w lidze - twierdzi Brożek. Co świadczy, że duch w drużynie nie ginie.

***

LICZBY

23 mecze rozegrał w ekstraklasie w barwach Wisły Martin Koštal. Strzelił w nich dwa gole i zaliczył pięć asyst.

3 lata temu Łukasz Burliga odszedł z Wisły. Przez cały ten czas występował w Jagiellonii.